# -*- mode: mandoku-view; -*-
#+TITLE: 大統歷志
#+DATE: 2015-08-24 23:10:13.568555
#+PROPERTY: ID KR3f0027
#+PROPERTY: BASEEDITION WYG    
#+PROPERTY: JUAN 卷六
<pb:KR3f0027_WYG_006-1a>¶
欽定四庫全書¶
　大統厯志卷六¶
　　　　　　　　　　　　　宣城梅文鼎撰¶
　釋凡四則¶
　　印心¶
　厯生於數數生於理理與氣偕其中有神頥焉而不¶
　亂也變焉而有常也於是聖人以數紀之堯命羲和¶
　舜在璣衡皆是物也中遭秦炬先憲略亡自太初以¶
<pb:KR3f0027_WYG_006-1b>¶
　後作者數十家人各效才王郭肇興大成斯集夫天¶
　不變理亦不變故厯代賢者徃徃騐天以立法要皆¶
　積有畢生之精力始得其一法之合乎理有聖人雖¶
　起不復能易者而後垂之不刋以至今鼎何人也敢¶
　與於斯夫創起者難為功觀成者易為力昔人縁理¶
　以立數今人因數以知理期以信吾心焉耳矣所不¶
　能信者不敢知也其或章句繁複徃復諄然夫必如¶
　是而後自信以信於古人僣越獲罪既無所逃拘滯¶
<pb:KR3f0027_WYG_006-2a>¶
　固陋貽誚通方幸有以教¶
　　存疑¶
　大統厯法所以仍元法不變者謂其法之善可以永¶
　久也夫既仍辛巳之元合用授時之數乃以今所傳¶
　較之厯經參伍多違豈别有說愚故不能無疑也按¶
　厯經上考徃古則嵗實百年長一周天百年消一下¶
　騐將來則嵗實百年消一周天百年長一此其據徃¶
　以知來自堯典𦙍征降而諸史所載可以數求者當¶
<pb:KR3f0027_WYG_006-2b>¶
　時則既一一騐之矣而今所傳嵗實一無消長此其¶
　可疑一也又按厯經諸應等數隨時推測不用為元¶
　固也今則氣應仍是五十五日○六百分周應仍是¶
　箕十度至於閏應原是二十○萬一千八百五十分¶
　今改為二十○萬二千○五十分較授時後二百分¶
　轉應原是一十三萬一千九百○四分今改為一千¶
　三萬○千二百○五分較授時先一千六百九十九¶
　分交應原是二十六萬○千一百八十七分八十六¶
<pb:KR3f0027_WYG_006-3a>¶
　秒今改為二十六萬○千三百八十八分較授時後¶
　二百○○分一十四秒或差而先或差而後以之上¶
　考辛巳必與元筭不諧若據厯經以歩今茲亦與今¶
　筭不合然則定朔置閏月離交㑹之期又安所取衷¶
　也豈當時定大統厯有所測騐而改之歟夫改憲則¶
　必另立元今氣應周應俱同而獨於數者有更此其¶
　可疑二也又按厯經盈縮遲疾皆有二術其一術不¶
　用立成其一術用立成然只有用之之法而無其圖¶
<pb:KR3f0027_WYG_006-3b>¶
　其遲疾圖則又仍如古式只二十八日日數而無逐¶
　限細率意者當時修史者之遺忽歟抑有所禁秘也¶
　今據此所載立成以求盈縮二術俱諧以求遲疾則¶
　自八十三限以至八十六限與前術有所不合意其¶
　所謂立成者有異歟據元史王恂先卒其立成之稿¶
　俱未成書郭公守敬為之整齊意者厯經前術為王¶
　公未定之稿歟此其可疑三也又如日月食開方數¶
　乃所求食分横過半徑之數據厯經皆五千七百四十¶
<pb:KR3f0027_WYG_006-4a>¶
　乗之今改月食者為四千九百二十乗是所測闇虚¶
　小於原所測者二十分也則其所測月輪圓徑亦小¶
　於原所測者一十分也苟非實有測騐於天又何敢¶
　據此以非彼歟苟非於交食之際立渾比量周徑縱¶
　横之數何從而定歟苟非於虧復之際下漏刻以騐¶
　之定用分之多少何自而知歟此其可疑四也又有¶
　自相背馳如立成所載日出入半晝分是自冬至夏¶
　至後順數只問盈縮不言初末而通軌求日出入法¶
<pb:KR3f0027_WYG_006-4b>¶
　又似有初末二圖此皆不可意斷者至於晝夜永短¶
　與元史所載大都刻數不同則以北極高下黄道因¶
　之所在而殊理固然也然篇首皆不言郡省撰名復¶
　載王恂豈當時九服晷漏之永短皆推有圖而元史¶
　止載其一歟然畢竟此所列者據何地為則也此其¶
　可疑五也凡此數端同異出入未敢偏據姑即所傳¶
　略附箋疏去取是非俟之君子¶
　　刋誤¶
<pb:KR3f0027_WYG_006-5a>¶
　大抵一書傳經數手多非其舊或謄冩魯魚或簡編¶
　蠧蝕故君子慎闕疑也乃若専守殘文習焉不察有¶
　所未解强入以己意參之遂使斵輪不傳糟粕并失¶
　金根輙改燕郢何憑今於其尤謬亂者是正數條或¶
　據厯經或據本書非敢逞私憑臆以重獲罪於古今¶
　也一者日月食限乃筭家所憑以定食不食者也而¶
　今所載或失而出或失而入失而入不過虚費籌策¶
　而已失而出則將據此以斷不食其有不合將以疑¶
<pb:KR3f0027_WYG_006-5b>¶
　立法之不詳今皆據陰陽食限極之諸差所變以為¶
　常凖即據本書以定似為稍宻脫有不合其必非本¶
　筭所能御矣其日食夜刻月食晝刻亦據本書及厯¶
　經所載時差并定用分得之其月帶食若據厯經定¶
　用分尚有微差亦不多也一者月食時差分據厯經¶
　為定葢厯考古厯皆與此所載不合故斷以厯經一¶
　者黄道定積度原以嵗差推變自大衍以後為法畧¶
　同今若定鈐何異膠柱今斷以厯經仍以天啟辛酉¶
<pb:KR3f0027_WYG_006-6a>¶
　一年歩定為式一者月食皆内分據厯經原以既内¶
　分與一十分相減相乗平方開之也今則訛為一十¶
　五分夫月食十分而既其既内五分倍之為十分而¶
　止矣安得有所謂既内十五分乎今以弦較求句股¶
　法求得既内小平圓積數皆與所求相應一如厯經¶
　原法故斷從之别有圖說以證其理一者日月帶食¶
　凡日出入分在初虧已上復圓已下是為帶食而出¶
　入也今則訛為初虧已上食甚已下是得其半而失¶
<pb:KR3f0027_WYG_006-6b>¶
　其半求之厯經亦復仍訛故愚亦不敢全據厯經者¶
　謂有此等處也今據後已復光未復光條改為復圓¶
　分已下厥數實諧於理亦暢又月食通軌前所録數¶
　定望并晨昏分下註誤又月食分秒定子法誤又月¶
　食定用分并既内分定子俱誤又月食更㸃歸除法¶
　并定數法俱誤又逕求次年天正交泛分條誤多有¶
　閏無閏每月加數今皆刋正¶
　　補遺¶
<pb:KR3f0027_WYG_006-7a>¶
　算有所必不可畧句與字有所必不可無而或無之¶
　或畧之則非作法者之故為秘惜也如日食交前後¶
　條正交交定度在七度已下數雖在正交度下而實¶
　則陽厯交後度也法宜加交終度減之此筭之所必¶
　不可畧者也乃此書既不之載至元厯經亦復闕焉¶
　何也夫此亦數之易知當必非所甚秘豈非梨棗鉛¶
　槧者之責乎將謂精於筭者自能知之而無所用書¶
　歟今輙斷之以理重為補定古人而得見我何以幸¶
<pb:KR3f0027_WYG_006-7b>¶
　教之也又如定子法為乗除後進退而設甚便於初¶
　學其立法立意不可謂不至也乃多有遺去言十定¶
　一不滿法去一二語者夫定子所以御乗除之變而¶
　此二語又所以通定子之窮若無此二語則何如不¶
　定子之為愈乎又如求天正赤道黄道度二條皆不¶
　用定子夫赤道不定子知其所減者為度位乎為分¶
　位乎黄道乗除不用定子固也然何以處夫除不滿¶
　法與夫減過積度只剰秒微者乎又如食甚入盈縮¶
<pb:KR3f0027_WYG_006-8a>¶
　條遺食甚甚字夘酉前後條遺定望望字凡此皆字¶
　與句之所必不可無者也今皆補定¶
日月交食通軌用數目録¶
周天三百六十五度二十五分七十五秒¶
　按此即周天分渾然本體其數則亦以日度紀之也¶
半周天一百八十二度六十二分八十七秒半¶
　按此即周天二象之數乃二分周天之一¶
半嵗周一百八十二度六十二分一十二秒半¶
<pb:KR3f0027_WYG_006-8b>¶
　按此乃太陽行天半嵗之數即不及半周天之七十¶
　五秒也¶
周天象限九十一度三十一分四十三秒七十五微¶
　按此乃四分周天之一象者四象陰陽老少也¶
交終度三百六十三度七十九分三十四秒一十九微六¶
　按此以月平行度乗交終之數月入交一轉凡行天¶
　度有此數也¶
交中度一百八十一度八十九分六十七秒○九八¶
<pb:KR3f0027_WYG_006-9a>¶
　按此以月平行乗半交之數月入交一半凡行天度¶
　有此數也¶
正交度三百五十七度六十四分¶
　按此於交終度内減去六度一五有竒也¶
中交度一百八十八度○五分¶
　按此於交終度内加入六度一五有竒也○日食入¶
　交度有加減者日既高於月黄道在天亦高於月道¶
　故當其初入陰厯六度時月之行天雖在日北而人¶
<pb:KR3f0027_WYG_006-9b>¶
　之見月尚在日南中交度所以有加也及其將入陽¶
　厯尚差六度時月之行天雖在日内而人之見月已¶
　出日外正交度所以有減也此古人測騐之宻也其¶
　所以然則亦中國地勢為之¶
前凖一百六十六度三十九分六十八秒¶
　按前者交前也入陰厯滿此是在正交前也入陽厯¶
　滿此是在中交前也以後凖減交中即得¶
後凖一十五度五十分¶
<pb:KR3f0027_WYG_006-10a>¶
　按後者交後也入陽厯在此數以下是正交後也入¶
　陰厯在此數以下是中交後也凖者定也凡月食在¶
　交前後以此為定葢無論交前交後皆以十五度五¶
　十分為定過此則不食也前凖數雖多以減交終度¶
　則亦十五度五十分也¶
日周一萬分¶
　按自子正初刻至夜子初四刻有此分(即授時日法/也唐末民間)¶
　(曽有萬/分厯)¶
<pb:KR3f0027_WYG_006-10b>¶
半日周五千分¶
　按自子正初刻至午初四刻或自午正初刻至夜子¶
　初四刻皆有此分¶
月平行分一十三度三十六分八十七秒半¶
　按置月行極遲極疾度數一轉之積以月行一轉之¶
　日平分之得此數¶
日行分八分二十秒¶
　按此乃一限之日行分也月行一限在日周一萬内¶
<pb:KR3f0027_WYG_006-11a>¶
　得八百二十分也葢萬分日之百即百分度之一分¶
　也¶
　刻已上日月皆食(案此句上有缺文後/二已字下有脱字)¶
　在○日五千四百五五已　日月皆食　在二十五¶
　日六一五一已上日月不食¶
　在一十二日○○八九已上日月不食　在一十四¶
　日一五一六已下日月皆食¶
　陰食入交¶
<pb:KR3f0027_WYG_006-11b>¶
　在一日二十五刻已下不食　在一十二日四十二¶
　刻已¶
　月食¶
　在一日一八七二已下日食　在二十六日○二四¶
　九已上日月皆食¶
　在一十二日四一八九已上　在一十四日七九三¶
　三已下¶
　又在交望一十四日七六五二九六五已下日月皆食¶
<pb:KR3f0027_WYG_006-12a>¶
　又在交終二十七日二一二二二四已下日月皆食¶
　又在交中一十三日六○六一一二已下日月皆食¶
　右各日月食限如日食視其定朔小餘在夜刻者如¶
　月食視其定望小餘在晝刻者即同不食亦不必推¶
　算也又與各交泛者數同則食也不同者不食其已¶
　上已下皆指小餘而言凡數自萬已上為大餘自千¶
　已下為小餘○凡日食視其定朔小餘在一千二四¶
　九已下八千八百已上皆在夜刻也起亥初初刻止¶
<pb:KR3f0027_WYG_006-12b>¶
　丑正四刻○凡月食視其定望小餘在三千○一六¶
　已上七千○八三已下皆在晝刻也起辰初初刻止¶
　申正四刻¶
日食分二十分¶
　按此置日食十分倍之(併日體月影各/十分即二十分)¶
月食分三十分¶
　按此置月食一十五分倍之(倂月體十分闇虚/二十分共三十分)¶
陰食限八度　　定法八十分¶
<pb:KR3f0027_WYG_006-13a>¶
　按陰者月入陰厯是在黄道北在日内也在日内則¶
　易為揜故八度食也○陰食八度故陰定法亦八十¶
　分以八十分除八度即得陰食十分也¶
陽食限六度　　定法六十分¶
　按陽者月入陽厯是在黄道南在日外也在日外則¶
　難為揜故六度食較陰食近也○陽食六度故陽定¶
　法亦六十分除六度即得陽食十分也¶
月食限一十三度○五分　　定法八十七分¶
<pb:KR3f0027_WYG_006-13b>¶
　按以月食定法八七除一十三度○五分即得月食¶
　一十五分也○月既小於闇虚闇虚所至即月所至¶
　無高小故不論陰陽厯皆十三度即食也闇虚者日¶
　之影倍大於月故月食十有五分所謂既内既外也¶
日月食限數(凡數滿萬為日千/為十刻百為單刻)¶
　陽食入交¶
　在○日五十刻已下日月不食　在二十六日○二¶
　刻已上日月皆食¶
<pb:KR3f0027_WYG_006-14a>¶
　在一十三日○○刻已上日月皆食　在一十四日¶
　七十五¶
　按自定朔之法行而日食必在朔厯家以是騐其疎¶
　密者千有餘年矣厯至授時法益密數亦簡雖然月¶
　有交也逐交歩算雖簡亦繁許學士之譏世醫謂獵¶
　不知兎廣絡原野術已疎矣今通軌所載食限顛倒¶
　繆亂殆不可以數求其誤後學將何已乎愚不自揣¶
　輙為訂定如左¶
<pb:KR3f0027_WYG_006-14b>¶
今考定日月入交食限¶
　　朔汎交入陽厯¶
　在○日五○一六已下為入食限已上者日不食(月/平)¶
　(行乗之得六度七○五七/六五為陽厯距正交後度)¶
　在一十三日一○四五已上為入食限已下者日不¶
　食(月平行乗之得一百七十五度一九○/一八四三七五為陽厯距中交前度)¶
　　朔泛交食陰厯¶
　在一十四日不問小餘皆入食限(月平行一百八十/七度一六二五)¶
<pb:KR3f0027_WYG_006-15a>¶
　　其小餘在一五一六已下一三○七已上者的食¶
　在一十五日一七七九已下為入食限已上者不食¶
　在二十五日六四○四已上為入食限已下者日不食¶
　在二十六日不問小餘皆入食限¶
　　其小餘在六六六七已上六八七六已下者的食¶
　又在交終二十七日二一二二二四已下為入食限¶
　又在交中一十三日六○六一一二已上為入食限¶
　　望泛交不問陰陽厯¶
<pb:KR3f0027_WYG_006-15b>¶
　在○日不問小餘皆入食限¶
　　其小餘在七九六六已下者月的食¶
　在一日一五五六已下為入食限已上者不食¶
　在一十二日四五○五已上為入食限已下者不食¶
　　其小餘在八○九五已上者月的食¶
　在一十四日七六一七已下為入食限已上者不食¶
　　其小餘在四○二七已下者月的食¶
　在二十六日○五六六已上為入食限已下者不食¶
<pb:KR3f0027_WYG_006-16a>¶
　　其小餘在四一五六已上者月的食¶
　又在交終二十七日二一二二二四已下月的食¶
　又在交中一十三日不問小餘皆的食¶
　右日月食限皆視其朔望入交汎日其入不食限者¶
　即不必布算也其入的食限者必食也其入食限不¶
　言的者或食也或不食也是皆以筭御之也凡言已¶
　上已下者皆指小餘有不問小餘者則只以大餘命¶
　之也又視其定朔小餘如在日入分後及日出分前¶
<pb:KR3f0027_WYG_006-16b>¶
　十分已上者夜刻也定望小餘如在日入分前及日¶
　出分後七百三十分已上者晝刻也日食在夜刻月¶
　食在晝刻即不得見初虧復圓同不食限不必布筭¶
　也○按日食陰厯距交前後二十一度而止以月平¶
　行除之得一日五七一八日食陽厯距交前後六度¶
　七十一分而止以月平行除之得○日五○一六即¶
　各其食限也其陰厯距交前後七度○一三四至七¶
　度二九三四為日的食限月平行除之得○日五千¶
<pb:KR3f0027_WYG_006-17a>¶
　二百四六至○日五千四百五五也其陽厯則無的¶
　食何也葢日食雖有陽食限六度陰食限八度其實¶
　總在陰厯陽厯本無蝕法也今所定陽厯食限以諸¶
　差得之皆或限也諸差者何一曰盈縮差加減之極¶
　至二度四十分一曰南北東西差加減之極至四度¶
　四十六分并二數六度八十六分内除未交陽厯前¶
　原空有一十五分餘六度七十一分是為陽厯食限¶
　也其陰厯的食起七度○一至七度二九止者正交¶
<pb:KR3f0027_WYG_006-17b>¶
　中交限距交皆六度一十五分而陽食限只六度是¶
　原空一十五分也加入盈縮差并南北東西差六度¶
　八十六分共七度○一而差變極矣故的限以此起¶
　置正交中交距交數加陰食限八度共一十四度一¶
　十五分内減去盈縮并減去東西南北差餘七度二¶
　九而差變極矣故的限以此終不入此限度皆或限¶
　也置正交中交距交數加陰食限共一十四度一十¶
　五分又加入盈縮差又加入南北東西差共二十一¶
<pb:KR3f0027_WYG_006-18a>¶
　度是為陰厯食限也葢極其變可以得其常執其常¶
　可以追其變今所訂定食限皆要其變之極者言之¶
　而其常可知也¶
　又按月食不問陰陽厯只距交前後一十五度四十¶
　五分而止在月平行得一日一五五六為食限也其¶
　距交前後一十○度六十五分在月平行得○日七¶
　九六六為的食限也夫月食何以不問陰陽厯也月¶
　之掩日以形形則有所不周日之掩月以氣氣則無¶
<pb:KR3f0027_WYG_006-18b>¶
　所不及故日必以陰厯食月不問陰陽厯皆食陽全¶
　陰半之理也又月雖掩日尚不能直至於日之所也¶
　故有東西南北差日以闇虚掩月則直至於月之所¶
　也故亦無東西南北差惟其不用東西南北差也故¶
　只以盈縮差二度四十分加其食限一十三度○五¶
　分而得食限一十五度四十五分或食之數止此而¶
　差變極也只以盈縮差二度四十分減其食限一十¶
　三度○五分而得的食限一十○度六十五分或不¶
<pb:KR3f0027_WYG_006-19a>¶
　食之數亦至此而變極也¶
　又按夜刻不見日食以時差分與定用分相較知之¶
　大約日出入夘正酉正合朔當之時差之多至六百¶
　五十分若當二至日出入其差乃極亦不下六百三¶
　十分故定朔分若與日出入同者其食甚皆在日出¶
　前日入後六百三十分已上也假如日食十分當月¶
　行極遲之限定用分極多至六百三十五分止矣故¶
　知定朔在日出分前一十分以下者即不得見未復¶
<pb:KR3f0027_WYG_006-19b>¶
　光定朔在日入分後一十分以上者即不得見初虧¶
　斷為夜刻無疑也其晝刻不見月食亦以時差分與¶
　定用分相較知之依授時時差法望在夘酉正時差¶
　之多至一百三十分若當二至日出入其差為極亦¶
　不下八十九分故定望若與日出入分同者其食甚¶
　皆在日出前日入後八十九分已上也假如月食十¶
　五分當月行極遲之限定用分多至八百一十六分¶
　止矣故知定望在日出分後七百三十分已上者即¶
<pb:KR3f0027_WYG_006-20a>¶
　不得見初虧定望在日入分前七百三十分已上者¶
　即不得見未復光斷為晝刻無疑也(授時筭月食時/差法見後時差)¶
　(條/)¶
　又按大術厯有九服交食法庚午元厯有里差自宋¶
　以前厯皆有晷漏所在差數今所定只據授時厯經¶
　所載大都食法其日出入據立成所載或是順天漏¶
　刻也餘處再消息之¶
　¶
<pb:KR3f0027_WYG_006-20b>¶
　¶
　¶
　¶
　¶
　¶
　¶
　¶
　大統厯志卷六¶
